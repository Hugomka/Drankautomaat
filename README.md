# Drankautomaat
Een producent van drankautomaten wil inzetten op de trend dat mensen steeds bewuster leven. 
Er wordt beter gekeken naar etiketten, calorieën worden geteld en er wordt meer stilgestaan 
bij de dagelijkse inname van voedingsstoffen. Anders gezegd: er is een sterke behoefte aan 
informatie bij het aanschaffen van etenswaren.
Om deze reden is er een automaat bedacht die naast het simpelweg aanbieden van dranken, ook 
extra informatie biedt over de geserveerde portie. Denk hierbij dan aan het tonen van de 
energiewaarde van een drank, het aantal koolhydraten of de hoeveelheid cholesterol. Voor het 
te ontwikkelen prototype is gekozen om een subset van ingrediënten te tonen.
Op basis van het proof of concept wordt besloten of de machine daadwerkelijk geproduceerd 
gaat worden. Om een goed beeld te kunnen vormen van de uiteindelijk werking, zijn de volgende 
functionaliteiten bepaald:

1. Monteurs moeten nieuwe dranken kunnen registreren in het systeem. Voor iedere drank moet 
   de prijs en het aantal milliliter per portie aangegeven worden, evenals of het warme drank 
   is of niet. 
2. In het prototype dienen drie soorten drank opgenomen te worden: koffie, frisdrank en soep. 
   Voor koffie wordt opgegeven hoeveel milligram cafeïne er per portie aanwezig is; voor 
   frisdrank het aantal gram suiker. Voor soep wordt voor nu verder niets bijgehouden. 
3. Er moet ook een mogelijkheid zijn om verschillende soorten bekers aan het systeem toe te 
   voegen. Het grootste verschil tussen bekers is of deze geschikt zijn voor warme dranken 
   of niet. Daarnaast verschillen de bekers in grootte. 
4. Voor de geregistreerde producten moet een monteur nieuwe voorraad kunnen toevoegen aan het
   systeem. In het prototype voert de monteur het aantal toegevoegde porties of producten 
   handmatig in. 
5. Dranken moeten natuurlijk gekocht kunnen worden. Er zal een gesimuleerde muntinvoer 
   aanwezig moeten zijn. Bij het kopen van een drank moet gekeken worden of er voldoende 
   inworp is en of het überhaupt mogelijk is om de drank te serveren. 
6. Tot slot moet er een rapportagesysteem aanwezig zijn. Op verzoek wordt er een logbestand 
   weggeschreven. In dit logbestand staat een overzicht van wanneer welke drank geserveerd is 
   geweest.